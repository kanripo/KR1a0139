# -*- mode: mandoku-view -*-
#+TITLE: 合訂刪補大易集義粹言
#+DATE: 2015-09-23 09:35:36
#+PROPERTY: JUAN 9
<pb:KR1a0139_WYG_009-1a>¶
欽定四庫全書¶
　合訂刪補大易集義粹言卷七¶
　　　　　　　　　　頭等侍衛納喇性徳編¶
䷂(震下/坎上)¶
　伊川先生曰屯序卦曰(一无/曰字)有天地然後萬物生焉¶
　盈天地之間者唯萬物故受之以屯屯者盈也屯者¶
　物之始生也萬物始生鬱結未通故為盈塞于天地¶
　之間至通暢茂盛則塞意已矣天地生萬物屯物之¶
<pb:KR1a0139_WYG_009-1b>¶
　始生故繼乾坤之後以二象言之雲雷之興隂陽始¶
　交也以二體言之震始交于下坎始交于中隂陽相¶
　交乃成雲雷隂陽始交雲雷相應而未成澤故為屯¶
　若已成澤則為解也又動于險中亦屯之義隂陽不¶
　交則為否始交而未暢則為屯在時則天下屯難未¶
　亨泰之時也(易/傳)¶
　　白雲郭氏曰易為三才之書其言道則三才之道¶
　　也天地人雖均為三才獨人道雜而多端无天地¶
<pb:KR1a0139_WYG_009-2a>¶
　　之純全故純剛為乾而盡天道純柔為坤而盡地¶
　　道至於人事不齊一卦不足以盡故自屯至未濟¶
　　共為人道以配乾坤是以諸卦所載人事為多而¶
　　人道自此明矣然則人道以六十二卦而後能配¶
　　乾坤所謂乾以易知坤以簡能歟(易/說)¶
　　東萊吕氏曰屯者物之始生也始生必屯理也善¶
　　端初發困于傾摇摧折而自畫者豈知此哉(己丑/課程)¶
屯元亨利貞勿用有攸往利建侯¶
<pb:KR1a0139_WYG_009-2b>¶
　伊川先生曰屯有大亨之道而處之利在貞固非貞¶
　固何以濟屯方屯之時未可有所往也天下之屯豈¶
　獨力所能濟必廣資輔助故利建侯也(易/傳)○處屯難而¶
　有致亨之道其唯貞固乎然能守正不變者鮮矣(師/説)¶
　(雜/編)¶
　横渠先生曰勿用有攸往往則失其居矣(易/說)¶
　　龜山楊氏曰屯極必亨故屯有亨之道元亨大亨¶
　　也利貞利在正也與乾四徳異矣勿用有攸往以¶
<pb:KR1a0139_WYG_009-3a>¶
　　初爻言也險在前屯難方生也遽而往則行險而¶
　　犯難矣故曰勿用有攸往(易/說)¶
　　白雲郭氏曰天地无屯人與萬物皆有之物之始¶
　　生及其未亨之時皆屯也故為人道之始乾坤之¶
　　四徳所以生萬物而康屯者故屯有得於乾坤之¶
　　四徳也然四徳非一於屯也屯之所得者屯之時¶
　　屯之事而已觀乾之彖萬物資始元也品物流形¶
　　亨也各正性命保合太和利貞也是則天地之道¶
<pb:KR1a0139_WYG_009-3b>¶
　　始終在於萬物而萬物以人為首故屯為人道之¶
　　始具四徳而繼乾坤也人道始生而未成未可用¶
　　有所往先於建侯者聖人配天地之徳生萬物而¶
　　康屯莫先此大公之道故也(易/說)¶
　　五峰胡氏曰屯者盈也物之始生盈盈然皆有充¶
　　滿塞實之意及既生則發舒矣剛柔始交而難生¶
　　震始交于下坎始交于中難屯未通暢也震為雷¶
　　坎為水隂陽始交則勃鬱為雷未為雨也震動坎¶
<pb:KR1a0139_WYG_009-4a>¶
　　陷二卦相重動乎險中也屯有大亨之道貞且固¶
　　雷雨之動滿盈也故勿用有攸徃則不失大亨之¶
　　道矣方天下屯難之時紀綱未正法度未明豈獨¶
　　力所能濟建侯廣求輔憂勤不懈然後能濟矣(易/外)¶
　　(傳/)¶
　　新安朱氏曰震坎皆三畫卦之名震一陽動于二¶
　　隂之下故其徳為動其象為雷坎一陽陷于二隂¶
　　之間故其徳為陷為險其象為雲為雨為水屯六¶
<pb:KR1a0139_WYG_009-4b>¶
　　畫卦之名也難也物始生而未通之意故其為字¶
　　象&KR0708;穿地始出而未申也其卦以震遇坎乾坤始¶
　　交而遇險陷故其名為屯震動在下坎險在上是¶
　　能動乎險中能動雖可以亨而在險則宜守正而¶
　　未可遽進故筮得之者其占為大亨而利于正但¶
　　未可遽有所往耳又初九陽居隂下而為成卦之¶
　　主是能以賢下人得民而可君之象故筮立君者¶
　　遇之則吉也(本/義)○問取初九陽居隂下為成卦之¶
<pb:KR1a0139_WYG_009-5a>¶
　　主何也先生曰此象辭一句葢取初九一爻之義¶
　　初九一爻葢成卦之主也一陽居二隂之下有以¶
　　賢下人之象有為民歸往之象(隂從/陽也)故宜立君故¶
　　象曰以貴下賤大得民也此意甚好因問程傳只¶
　　言宜建侯輔助如何先生曰易只有三處言利建¶
　　侯屯兩言之豫一言之皆言立君左氏分明有立¶
　　君之說衛公子元遇屯則可見矣(但它又說名元/是有元之象或)¶
　　(問元者善之長曰公子元夢康叔謂/己曰元康叔名之可謂長矣云云)○屯是隂陽¶
<pb:KR1a0139_WYG_009-5b>¶
　　未通之時蹇是流行至中有蹇滯困則窮矣(並語/録)¶
彖曰屯剛柔始交而難生動乎險中大亨貞雷雨之動¶
滿盈天造草昧宜建侯而不寧¶
　伊川先生曰以雲雷二象言之則剛柔始交也以坎¶
　震二體言之動乎險中也剛柔始交未能通暢則艱¶
　屯故云難生又動乎險中為艱屯之義○所謂大亨¶
　而貞者雷雨之動滿盈也隂陽始交則艱屯未能通¶
　暢及其和洽則成雷雨滿盈于天地之間生物乃遂¶
<pb:KR1a0139_WYG_009-6a>¶
　屯有大亨之道也所以能大亨由夫(一无/夫字)貞也非貞¶
　固安能出屯人之處屯有致大亨之道亦在夫(一无/夫字)¶
　貞固也○上文(一有/既字)言(一有/夫字)天地生物之義(一有是/以字)¶
　此言時事天造謂時運也草草亂无倫序昧㝠昧不¶
　明當此時運所宜建立輔助則可以濟屯雖建侯自¶
　輔又當憂勤兢畏不遑寧處聖人之深戒也(並易/傳)¶
　　藍田吕氏曰屯者物始生而未達者也震欲動而¶
　　坎難之抑鬱而未達非大亨貞不足以濟之勿用¶
<pb:KR1a0139_WYG_009-6b>¶
　　有攸往久之以有待也利建侯各付其所主也久¶
　　之有待故滿盈也各付其所主以經綸于草昧故¶
　　不寧也¶
　　廣平㳺氏曰屯宜建侯而不寧何也葢屯難未解¶
　　方且急賢才以自助故分土錫圭以報有功而崇¶
　　有徳又且與之戮力以𢎞濟艱難故雖建侯而不¶
　　寧也若豫之建侯則四方无虞五刑不用要當建¶
　　諸侯以蕃屏王室而已以是建侯則寧矣武王歸¶
<pb:KR1a0139_WYG_009-7a>¶
　　馬放牛何不寧之有(易/說)¶
　　龜山楊氏曰乾一索而得震隂陽始交也坎在上¶
　　難生也隂陽始交而未成澤坎之所以為難也震¶
　　動而坎險動乎險中合二體言之也止乎險則蹇¶
　　動乎險中則亨動有亨之道也葢險非可止之地¶
　　止則終于陷而已矣故動乃亨也夫屯難之初上¶
　　下无常分貴賤无定位非正也屯難平而後君君¶
　　臣臣而天下治故曰大亨貞言亨而後貞也雷雨¶
<pb:KR1a0139_WYG_009-7b>¶
　　之動滿盈則屯解而澤下流矣○天造草昧非寜¶
　　居之時故宜建侯而不寧建侯所以自輔也使人¶
　　各有主而天下定矣(並易/說)¶
　　兼山郭氏曰屯者物之始生也草者之未齊昧者¶
　　之未明勾者之未伸萌者之未達而有動乎險中¶
　　之象終至於大亨貞也是以草者齊之昧者明之¶
　　造物之始也建侯而不寧人倫之始也厥初生民¶
　　无羽毛以蔽其身无爪牙以充其欲則必求其羣¶
<pb:KR1a0139_WYG_009-8a>¶
　　而比焉勢又不足則必求其強且大者而比焉此¶
　　后王君公之所由立也故後世有天下者必思屯¶
　　之所以利建侯而不寧則知所以為治矣(易/說)¶
　　白雲郭氏曰乾剛坤柔至屯而始交交則人道乃¶
　　著然純隂疑于陽則戰况剛柔之交能无難乎以¶
　　是知人道之患與天地異故繫辭言鼓萬物而不¶
　　與聖人同憂是聖人不能无憂也屯之時處險而¶
　　不可動故言勿用有攸往屯者也而天下草昧聖¶
<pb:KR1a0139_WYG_009-8b>¶
　　人不得不動之時故言利建侯康屯之主也利建¶
　　侯則動乎險中亦聖人所不得已也唯動則得天¶
　　地大亨萬物之貞道苟一於勿用有攸往則非康¶
　　屯之主也雷雨之動滿盈乎天地之間此天造草¶
　　昧也建侯而不寧聖人法天而造草昧也聖人法¶
　　天繼天而造草昧此屯所以繼乾坤之道也(易/說)¶
　　漢上朱氏曰自屯彖而下乃以卦變為象屯臨之¶
　　變自震四之五震者乾交于坤一索得之剛柔始¶
<pb:KR1a0139_WYG_009-9a>¶
　　交也四之五成坎坎險難剛柔始交而難生也易¶
　　傳曰始交而未暢為屯在時則天下未亨之時此¶
　　以震坎釋屯之義也安乎險而不動與動乎險中¶
　　不以正皆非濟屯之道初九正也四之五得位大¶
　　者亨以正而利也以天地觀之剛柔始交鬱而未¶
　　暢雷升雨降其動以正則萬物滿盈乎天地之間¶
　　有不大亨乎此以初九九五釋元亨利貞也震雷¶
　　也坎雨也兊澤上而成坎故為雨初九屯之主也¶
<pb:KR1a0139_WYG_009-9b>¶
　　初往之五行必犯難益屯而不能亨矣君子宜守¶
　　正待時故勿用有攸往此言初九也天造之始草¶
　　創𠖇昧人思其主能乗時衆建諸侯使人人各歸¶
　　以事主雖有强暴誰與為敵哉四為諸侯九五在¶
　　上六四正位分民而治建侯也雖則建侯而未始¶
　　忘乎險難震為草乾之始也坤為𠖇昧坎為勞卦¶
　　故曰天造草昧宜建侯而不寧此再言初九九五¶
　　也以卦氣言之十月卦也太𤣥準之以礥或曰聖人¶
<pb:KR1a0139_WYG_009-10a>¶
　　既重卦矣又有卦變何也曰因體以明用也易无¶
　　非用用无非變以乾坤為體則以八卦為用以八¶
　　卦為體則以六十四卦為用以六十四卦為體則¶
　　以卦變為用以卦變為體則以六爻相變為用體¶
　　用相資其變无窮而乾坤不變變者易也不變者¶
　　易之祖也所謂天下之動貞夫一也故曰剛柔相¶
　　推變在其中矣繫辭焉而命之動在其中矣又曰¶
　　辭也者各指其所之考其所命之辭尋其辭之所¶
<pb:KR1a0139_WYG_009-10b>¶
　　指則于變也若辨白黒矣夫易之屡遷將以明道¶
　　而卦之所變舉一隅也推而行之觸類而長之存¶
　　乎卜筮之所尚者豈有既哉故在春秋傳曰某卦¶
　　之某卦者言其變也若伯廖舉豐之上六曰在豐¶
　　之離知莊子舉師之初六曰在師之臨其見于卜¶
　　筮者若崔子遇困之大過者六三變也莊叔遇明¶
　　夷之謙者初九變也孔成子遇屯之比者初九變¶
　　也南蒯遇坤之比者六五變也陽虎遇泰之需者¶
<pb:KR1a0139_WYG_009-11a>¶
　　六五變也陳仲遇觀之否者六四變也周官太卜¶
　　掌三易之法其經卦皆八其别皆六十有四八卦¶
　　謂之經則六十四卦為卦變可知故曰卦之所變¶
　　舉一隅也王弼盡斥卦變以救易學之失救之是¶
　　也盡斥之非也(易/傳)¶
　　五峰胡氏曰秦暴既極而未息漢安方來而未定¶
　　陳涉以匹夫首事出萬死之計不畏狼秦動乎險¶
　　中也誠有立為天下除殘賊之志復立六國後於¶
<pb:KR1a0139_WYG_009-11b>¶
　　此有人正固其心為秦益敵以自輔助守正而不¶
　　移則秦可滅時可治而天下之屯解矣自蘄至陳¶
　　未逺也秦兵方强殘賊肆行未艾也而遽王之示¶
　　天下私无中正誠慤之心豈有大亨之道也傲長¶
　　者而妻父去斬賔客而故人行聽讒毁而諸將不¶
　　親附失建侯之義甚矣死于城父不保首領非不¶
　　幸也勿用有攸往豈不信乎若漢髙則起豐沛扶¶
　　義而西捲蜀漢扶義而東誅殘賊其正固可知矣¶
<pb:KR1a0139_WYG_009-12a>¶
　　得張良於解后舉陳平於亡命拔韓信於行陣取¶
　　英布於敵國收雍齒於故怨是以能誅滅秦項剗¶
　　草暴虐與天下更始四海㑹同天下為家由是觀¶
　　之則大亨貞利建侯之義聖人示後世之意悉矣¶
　　(易外/傳)¶
　　新安朱氏曰彖曰者以二體釋卦名義始交謂震¶
　　難生謂坎動乎險中以二體之徳釋卦辭動震之¶
　　為也險坎之地也自此以下釋元亨利貞乃用文¶
<pb:KR1a0139_WYG_009-12b>¶
　　王本意雷雨之動滿盈以二體之象釋卦辭雷震¶
　　象雨坎象天造猶言天運草雜亂昧㝠晦也隂陽¶
　　交而雷雨作雜亂㝠晦塞乎兩間天下未定名分¶
　　未明宜立君以統治而未可遽謂安寧之時也不¶
　　取初九爻義者取義多端姑舉其一也(本/義)○剛柔¶
　　始交是震此是龜山說震一索而得男也雷雨之¶
　　動滿盈亦是那鬱塞底意思冝建侯而不寜¶
　　不可道建侯便了須更自以為不安寧方可○問¶
<pb:KR1a0139_WYG_009-13a>¶
　　始交謂震難生謂坎程傳以雲雷之象為始交謂¶
　　震始交于下坎始交于中如何先生曰剛柔始交¶
　　只指震言所謂震一索而得男也此三句各有所¶
　　指剛柔始交而難生是以二體釋卦名義動乎險¶
　　中大亨貞是以二體之徳釋卦辭雷雨之動滿盈¶
　　天造草昧宜建侯而不寧是以二體之象釋卦辭¶
　　只如此㸔甚明縁後來說者交雜混了故覺語意¶
　　重複○問自此以下釋元亨利貞皆用文王本意¶
<pb:KR1a0139_WYG_009-13b>¶
　　何也先生曰文王本意說乾元亨利貞只是說乾¶
　　道大通而至正故筮得者其占當得大通而利于¶
　　正固至孔子方作四徳言後人不知將謂文王作¶
　　易便作四徳說即非也如屯卦所謂元亨利貞者¶
　　以其能動即可以亨而在險則宜守正故筮得之¶
　　者其占為大亨而利于正初非謂四徳也故孔子¶
　　釋此彖辭只曰動乎險中大亨貞是用文王本意¶
　　釋之也○問彖傳言宜建侯而不寧豈以有動而¶
<pb:KR1a0139_WYG_009-14a>¶
　　遇險之象邪先生曰聖人見有此象故又因以為¶
　　戒曰宜立君而又不可遽謂安寧也(然此是/押韻)天造¶
　　草昧宜建侯而不寧孔子又是别發明出一道理¶
　　說當此擾攘之時不可无君故須立君(並語/録)¶
　　東萊吕氏曰屯勿用有攸往利建侯若就學者言¶
　　之如道學廢絶之時乃道之屯也當此時未可便¶
　　有為須廣求有志之士共扶此道乃可有濟(紀/聞)¶
象曰雲雷屯君子以經綸¶
<pb:KR1a0139_WYG_009-14b>¶
　伊川先生曰坎不云雨而云雲者雲為雨而未成者¶
　也未能成雨所以為屯君子觀屯之象經綸天下之¶
　事以濟于屯(一无/屯字)難經緯綸緝謂營為也(易/傳)¶
　横渠先生曰雲雷皆是氣之聚處屯聚也(易/說)¶
　　廣平游氏曰經綸者因性循理而治之无汨其序¶
　　之謂也易於屯曰君子以經綸言所以濟難當如¶
　　此也(中庸/解)¶
　　龜山楊氏曰雷雨之動滿盈則屯解矣雲雷而不¶
<pb:KR1a0139_WYG_009-15a>¶
　　雨卦之所以為屯也屯難未亨君子經綸之時也¶
　　(易/說)¶
　　兼山郭氏曰在天成象在地成形事象之宜也在¶
　　上則為雲在下則為雨亦事象之宜也(易/說)¶
　　白雲郭氏曰坎在上為雲故雲雷屯坎在下為雨¶
　　故雷雨作解雲而未雨所以為屯經綸者經綸天¶
　　下之事建侯而不寧之謂也(易/說)¶
　　和靖尹氏曰寛問趙穎道胡康侯謂學者致知格¶
<pb:KR1a0139_WYG_009-15b>¶
　　物只是一部周易如雲雷屯君子以經綸是也如¶
　　何先生曰是也非特屯也卦卦皆然寛疑其未安¶
　　次日再舉問先生曰若謂致知格物窮理盡性經¶
　　書字字句句皆是非特易也寛曰如灑掃應對釋¶
　　氏拈槌䜿拂上豈窮理不得先生因是康侯之言¶
　　夏庭列親聞之¶
　　漢上朱氏曰坎在上為雲雷動于下雲蓄雨而未¶
　　降屯也屯者結而未解之時雨則屯解矣彖言雷¶
<pb:KR1a0139_WYG_009-16a>¶
　　雨之動滿盈者要終而言也解絲棼者綸之經之¶
　　經綸者經而又綸終則有始屯自臨變離為絲坎¶
　　為輪綸也離南坎北南北為經經綸也君子經綸¶
　　以解屯難凡事有未决反復思念亦此象也(易/傳)¶
　　新安朱氏曰坎不言水而言雲者未通之意經綸¶
　　治絲之事經引之綸理之也屯難之世君子有為¶
　　之時也(本/義)○問屯需二象皆隂陽未和洽成雨之¶
　　象也然屯言君子以經綸而需乃言飲食宴樂何¶
<pb:KR1a0139_WYG_009-16b>¶
　　也曰需是緩意在它无所致力只得飲食燕樂屯¶
　　是物之始生象草木初出地之狀其初出時欲破¶
　　地面而出不无齟齬艱難故當為經綸其義所以¶
　　不同也(語/録)¶
　　東萊吕氏曰雲雷屯君子以經綸屯難之世人皆¶
　　惶懼沮喪不敢有為殊不知正是君子經綸時節¶
　　(紀/聞)¶
初九盤桓利居貞利建侯象曰雖盤桓志行正也以貴¶
<pb:KR1a0139_WYG_009-17a>¶
下賤大得民也¶
　伊川先生曰初以陽爻在下乃剛明之才當屯難之¶
　世居下位者也未能便往濟屯故盤桓也方屯之初¶
　不盤桓而遽進則犯難矣故宜居正而固其志凡人¶
　處屯難則鮮能守正苟无貞固之守則將失義安能¶
　濟時之屯乎居屯之世方屯于下所宜有助乃居屯¶
　濟屯之道也故取建侯之義謂求輔助也○賢人在¶
　下時苟未利雖盤桓未能遂往濟時之屯然有濟屯¶
<pb:KR1a0139_WYG_009-17b>¶
　之志與濟屯之用志在行其正也○九當屯難之時¶
　以陽而來居隂下為以貴下賤之象方屯之時隂柔¶
　不能自存有一剛明之才衆所歸從也更能自處卑¶
　下所以大得民也或疑方屯于下何有貴乎夫以剛¶
　明之才而下于隂柔以能濟屯之才而下于不能乃¶
　以貴下賤也况陽之于隂自為貴乎(並易/傳)¶
　横渠先生曰盤桓猶言柱石盤磐石也桓桓柱也謂¶
　利建侯如柱石在下不可以動然志在行正也(易/說)¶
<pb:KR1a0139_WYG_009-18a>¶
　　廣平㳺氏曰夫建侯王者事也而於初九言之者¶
　　以剛動而不失其正其自任以天下之重葢王佐¶
　　才也象所謂君子以經綸者非初九其誰邪故其¶
　　體國致君宜以協濟為義其曰利建侯者乃代天¶
　　理物之職也(易/說)¶
　　龜山楊氏曰得天下有道得其民斯得天下矣初¶
　　以剛明之才處羣隂之下能以貴下賤也其才足¶
　　以濟時之屯又能以貴下之宜其得民矣然猶盤¶
<pb:KR1a0139_WYG_009-18b>¶
　　旋未進者志行正故也行一不義殺一不辜得天¶
　　下不為所謂正也文王三分天下有其二可謂大¶
　　得民也而猶服事商者亦行正而已矣故曰利居¶
　　貞利居貞者待時而動不失正也聖人之有天下¶
　　非私之也四海之内共利之之為說共給之之為¶
　　安故利建侯武王克商有未及下車而封者用此¶
　　道也(易/說)¶
　　兼山郭氏曰初九剛柔始交故稱盤桓時止則止¶
<pb:KR1a0139_WYG_009-19a>¶
　　時行則行理之常也時有不得行是以宜待也陽¶
　　上而隂下上貴而下賤亦理之常也其或以陽下¶
　　隂以貴下賤者適時之變也是以康屯之道在於¶
　　得民得民之道在於下下老子曰江海為百谷王¶
　　以其下之也(易/說)¶
　　白雲郭氏曰屯之時興事皆當盤旋盤旋未决也¶
　　居屯之道則當居貞建侯如是之利可免盤旋矣¶
　　○剛柔始交而難生則居屯者有不可動之勢而¶
<pb:KR1a0139_WYG_009-19b>¶
　　天下萬物方資於濟屯之才則濟屯者為不可不¶
　　動之時以不可動之勢而遇不可不動之時此其¶
　　所以盤旋也初九以剛明之才濟屯之難居正而¶
　　靜不違勢建侯而動不違時其於屯也何不利之¶
　　有故雖盤旋而不失康屯之道故曰志行正也况¶
　　以陽下隂大得民乎聖人經綸建侯非自為也為¶
　　民而已為民而得民其難濟矣夏商之季湯武其¶
　　盡之(並易/說)¶
<pb:KR1a0139_WYG_009-20a>¶
　　漢上朱氏曰初九剛正屯難之始上有正應震動¶
　　體進則犯難成㢲為進退九居四不安故盤桓子¶
　　夏傳曰盤桓猶桓旋也盤桓不進利于守正不進¶
　　非必于退也志在行其正也初九不忘上行之謂¶
　　志志剛中也志行正也可不盤桓以待時乎初動¶
　　濟屯四諸侯位建國命侯資以輔五屯難未解衆¶
　　隂不能自存有剛正之才使之有國則衆從之陽¶
　　貴隂賤坤衆為民九退復初以貴下賤大得民也¶
<pb:KR1a0139_WYG_009-20b>¶
　　故曰利建侯夫子時楚有四縣趙簡子命下大夫受¶
　　郡必言利建侯者建侯萬世之利也或問震又成¶
　　巽何也曰所謂雜物撰徳也撰數也且以屯論之¶
　　坎陽物也震動也四比于九五自三柔爻數之至¶
　　于九五巽也震陽物也巽隂物也剛者陽之徳柔¶
　　者隂之徳剛柔雜揉不相踰越故曰雜而不越先¶
　　儒傳此謂之互體在易噬嗑彖曰頤中有物曰噬¶
　　嗑離震相合中復有艮明夷彖曰内文明而外柔¶
<pb:KR1a0139_WYG_009-21a>¶
　　順以蒙大難又曰内難而能正其志坎難也離坤¶
　　相合中復有坎在繋辭曰八卦相盪先儒謂坎離¶
　　卦中互有震艮巽兊在春秋傳見於卜筮如周太¶
　　史說觀之否曰坤土也巽風也乾天也風為天于¶
　　土上山也有山之才而照之以天光於是乎居土¶
　　上自三至五有艮互體也王弼謂互體不足遂及¶
　　卦變鍾㑹著論力排互體葢未詳所謂易道甚大¶
　　矣(易/傳)○又曰屯卦本坎二之初九二陽也初六隂¶
<pb:KR1a0139_WYG_009-21b>¶
　　也陽貴隂賤故曰以貴下賤大得民也動乎險中¶
　　者非善下不能得衆非剛强不能濟弱故屯卦之¶
　　用在此一爻(叢/說)¶
　　五峰胡氏曰東漢之末豪傑競起有剛陽之徳宜¶
　　為君者劉備而已痛王室之傾頽憤姦臣之竊命¶
　　扶本宗誅姦宄一匡天下其志也而為相于平原¶
　　為牧于徐州歸袁紹投曹操依劉表曽未足以舒¶
　　其志然臨禍患而信義益明不少變其初志三顧¶
<pb:KR1a0139_WYG_009-22a>¶
　　草廬以致諸葛得龎統來法正追景升顧戀赴義¶
　　之徒而衆士景從若水之歸海以貴下賤而大得¶
　　民也於是遂定巴蜀三分天下而有濟屯之勢居¶
　　貞建侯之利大矣(易外/傳)¶
　　新安朱氏曰磐桓難進之貎屯難之初以陽在下¶
　　又居動體而上應隂柔險陷之爻故有磐桓之象¶
　　然居得其正故其占利于居貞又本成卦之主以¶
　　陽下隂為民所歸侯之象也故其象又如此而占¶
<pb:KR1a0139_WYG_009-22b>¶
　　者如是則利建以為侯也(本/義)○一卦之中自有㑹¶
　　通六爻又自各有㑹通且如屯卦初九在卦之下¶
　　未可以進為屯之義乾坤始交而遇險陷亦屯之¶
　　義以草穿出地而未申亦屯之義凡此數義者皆¶
　　是屯之㑹聚處若磐桓利居貞便是一箇合行底¶
　　却是通處也(語/録)¶
　　東萊吕氏曰易之爻大抵隨步换形如屯初九剛¶
　　正之人本自是好在六二㸔初九則以隂柔為剛¶
<pb:KR1a0139_WYG_009-23a>¶
　　陽所逼却㸔得初九是寇此隨步换形也至六四¶
　　與初九是正應得初九剛陽之助却㸔得是昏姻¶
　　此又隨步换形也(易/說)○初九磐桓說者或謂初以¶
　　剛居剛在屯難之世恐其銳于進故戒之以磐桓¶
　　此說不然葢初以剛明之才乃能與時消息自制¶
　　其剛磐桓而不敢騁此正所謂自勝之强也此正¶
　　所謂剛也惟剛然後能磐桓孰謂以剛為戒乎○¶
　　屯初九象曰雖磐桓志行正也人徒見君子居屯¶
<pb:KR1a0139_WYG_009-23b>¶
　　難之時磐桓不進遂以為甘心退縮无志于行正¶
　　道殊不知所以磐桓不進者其志乃在于行正道¶
　　也苟輕進易合豈能行道乎以貴下賤大得民也¶
　　九居屯難之時欲建侯以為助若自恃其陽剛之¶
　　貴不屑屈已下賤豈能得民亦如主盟斯道者欲¶
　　廣求人以濟道之屯若抗顔自尊不屑降意收接¶
　　後進亦豈能得人乎(並紀/聞)¶
六二屯如邅如乗馬班如匪寇婚媾女子貞不字十年¶
<pb:KR1a0139_WYG_009-24a>¶
乃字象曰六二之難乗剛也十年乃字反常也¶
　伊川先生曰二以隂柔居屯之世雖正(一作/五)應在上¶
　而逼于初剛故屯難邅回如辭(一有/助字)也乗馬欲行也¶
　欲從正應而復班如不能進也班分布之義下馬為¶
　班與馬異處也二當屯世雖不能自濟而居中得正¶
　有應在上不失義者也然逼近于初隂乃陽所求柔¶
　者剛所陵柔當屯時固難自濟又為剛陽所逼故為¶
　難也設匪逼于寇難則往求于婚媾矣婚媾正應也¶
<pb:KR1a0139_WYG_009-24b>¶
　寇非理而至者二守中正不苟合于初所以不字苟¶
　貞固不易至于十年屯極必通乃獲正應而字育矣¶
　以女子隂柔苟能守其志節久必獲通况君子守道¶
　不回乎初為賢明剛正之人而為寇以侵逼于人何¶
　也曰此自據二以柔近剛而為義更不計初之徳如¶
　何也易之取義如此○六二居屯之時而又乗剛為¶
　剛陽所逼是其患難也至于十年則難久必通矣乃¶
　得反其常與正應合也十數之終也(並易/傳)¶
<pb:KR1a0139_WYG_009-25a>¶
　横渠先生曰班布不進之貎(易/説)¶
　　藍田吕氏曰左傳有班馬之聲則班分别也班如¶
　　者别而相逺者也六二近初而應五六四應初而¶
　　近五皆與近者逺别而求正應故皆曰乗馬班如¶
　　上六无應雖比于五不可得而親故亦曰班如¶
　　龜山楊氏曰六二以隂柔乗剛故屯如邅如乗馬¶
　　班如下馬為班言屯邅而不能有行也初以陽下¶
　　隂婚媾之象匪寇也二以柔順中正之賢守常待¶
<pb:KR1a0139_WYG_009-25b>¶
　　應而不從女子貞也與天下之大老異矣葢初雖¶
　　有剛明之才足以濟難而亨屯以之為君則未也¶
　　守女子之貞宜其不字矣至其數極而反常則君¶
　　臣之分正故十年乃字十數之終也君先而臣從¶
　　君倡而臣和所謂常若綺里之徒漢初求之不可¶
　　得而臣女子貞也晚出從太子游反常故也(易/說)¶
　　兼山郭氏曰六二召雲者龍命吕者律其聽者非¶
　　苟合而已也以位則配以居則正而不偶焉屯故¶
<pb:KR1a0139_WYG_009-26a>¶
　　也至于天道反常則應之禮曰國有道不變塞焉¶
　　國无道至死不變其六二之謂乎(易/說)¶
　　白雲郭氏曰屯之世動在險中非隂柔之所宜也¶
　　况六爻之中莫柔弱于六二故為在屯之邅者而¶
　　有女子之象焉馬班如欲應五而不能進也初九¶
　　之剛進而見逼非為寇則婚媾耳六二居中待應¶
　　不為苟合寇婚不從故云不字至於十年屯難反¶
　　常終從正應則六二之處屯可謂女子之貞者矣¶
<pb:KR1a0139_WYG_009-26b>¶
　　伊川曰此自據二以柔近剛為義不計初之徳為¶
　　如何也易之取義如此所謂假初以明二非在二¶
　　以明初也班如者舊以為相牽不進或謂班旋不¶
　　進伊川為班分布之義與馬異處要之班如為列¶
　　而未進又不欲退處也(易/說)¶
　　漢上朱氏曰九五屯之主六二中正而應共濟乎¶
　　屯者也故曰屯如二乗初九欲往應五迫于剛强¶
　　邅回而不能去故邅如乾變震為作足之馬震為¶
<pb:KR1a0139_WYG_009-27a>¶
　　足乗馬也初不應五二欲應之與馬别矣故乗馬¶
　　班如春秋傳曰有班馬之聲杜氏曰班别也五坎¶
　　為盗盗據山險寇也男曰婚女曰姻媾男女合也¶
　　九五應六二婚媾也五自初九視之有險難之象¶
　　寇也自六二視之匪寇也婚媾也特以乗剛故耳¶
　　初九六二正也而致六二之難者剛乗柔則順柔¶
　　乗剛則逆妻不亢夫臣不敵君天地之道故曰六¶
　　二之難乗剛也二五相易五之二成兊兊女子也¶
<pb:KR1a0139_WYG_009-27b>¶
　　二之五成坤坤為母女子而為母字育也坤見坎¶
　　毁剛柔以中正相濟屯解之象坤為年其數十六¶
　　二守正不苟合於初而貞于五是以不字屯難之¶
　　極至於十年二五合剛柔濟兊女乃字也屯本臨¶
　　二之五合則九反二六反五坤為常故曰反常也¶
　　王弼曰屯難之世其勢不過十年孰謂弼不知天¶
　　乎坤為年何也曰歳陽也陽生子為復息為臨為¶
　　泰乾之三爻也夏侯氏建寅商人建丑周人建子¶
<pb:KR1a0139_WYG_009-28a>¶
　　无非乾也古之候歳者必謹候歳始冬至日臘明¶
　　日正月旦日立春日謂之四始四始亦乾之三爻¶
　　也坤十月隂也禾熟時也故詩十月納禾稼春秋¶
　　書有年大有年喪禮三年者二十七月也(易/傳)¶
　　五峰胡氏曰六二九五之正應而逼于初陽不得¶
　　相從者以屯故也天子者天下之首蠻夷者天下¶
　　之足中國盛强蠻夷屈服天下之常經也而漢之¶
　　時匈奴暴桀抗衡中夏其為足也猶初其僭亂也¶
<pb:KR1a0139_WYG_009-28b>¶
　　猶九蘇武使焉匈奴壯其節義凌折困辱必欲降¶
　　之武雖倚漢武剛明之君而逺在蠻夷為所拘縶¶
　　降之不可歸歟不聽故屯如邅如乗馬班如進退¶
　　不能也六隂也二亦隂也妻道也臣道也從一而¶
　　終者也武守是道舎生取義以死守節心歸中國¶
　　義絶蠻夷雖身在匈奴不為之用豈求有功名于¶
　　彼哉譬如貞女雖或介于强暴而不可侵凌終不¶
　　為之字也夫使蠻夷而善歸者多矣是時匈奴强¶
<pb:KR1a0139_WYG_009-29a>¶
　　暴非心服中國而武乃使之是以遭逢如此耳十¶
　　者數之終極而後變也居十九年虜勢益衰欲歸¶
　　計强漢武乃得還然後名揚于匈奴功顯于漢室¶
　　完節而歸乃字也變夷服中國反常也(易外/傳)¶
　　新安朱氏曰班分布不進之貎字許嫁也禮曰女¶
　　子許嫁笄而字六二隂柔中正有應于上而乗初¶
　　剛故為所難而邅回不進然初非為寇也乃求與¶
　　己為婚媾耳但已守正故不之許至于十年數窮¶
<pb:KR1a0139_WYG_009-29b>¶
　　理極則妄求者去正應者合而可許矣爻有此象¶
　　故因以戒占者(本/義)○問屯初九以陽在下而居動¶
　　體上應六四隂柔險陷之爻固為磐桓之象然六¶
　　二屯如邅如乗馬班如亦似有磐桓意先生曰磐¶
　　桓只是欲進而難進貎若六二則有險難矣葢乗¶
　　初九之剛下為陽逼故為所難而邅回不進又問¶
　　匪寇婚媾程傳謂設匪逼于寇難則往求于婚媾¶
　　此說如何先生曰某舊二十許歲時讀至此便疑¶
<pb:KR1a0139_WYG_009-30a>¶
　　此語有病只是别無他說可據只得且隨他說然¶
　　毎不滿後來方見得不然葢此四字文義不應必¶
　　如此費力解也六二乗初九之剛下為陽所逼然¶
　　非為寇也乃來求己為婚媾耳此婚媾與己皆正¶
　　指六二也又問六四求婚媾此疑指初九之陽婚¶
　　媾是隂何得陽亦可言先生曰婚媾通指隂陽但¶
　　程傳謂六二往求初九之婚媾恐未然也又問十¶
　　年乃字十年只是指數窮理極而言邪先生曰易¶
<pb:KR1a0139_WYG_009-30b>¶
　　中此等取象不可曉如說十年三年七月八月等¶
　　處皆必有所指但今不可穿鑿姑闕之可也(語/録)¶
六三即鹿无虞惟入于林中君子幾不如舍往吝象曰¶
即鹿无虞以從禽也君子舎之往吝窮也¶
　伊川先生曰六三以隂(一无/隂字)柔居剛柔既不能安屯¶
　居剛而不中正則妄動雖貪于所求既不足以自濟¶
　又无應援將安之乎如即鹿而无虞人也入山林者¶
　必有虞人以導之无導之者則唯陷入于林莽中君¶
<pb:KR1a0139_WYG_009-31a>¶
　子見事之幾微不若舍而勿逐往則徒取窮吝而已¶
　○事不可而妄動以從欲也无虞而即鹿以貪禽也¶
　當屯之時不可動而動猶无虞而即鹿以有從禽之¶
　心也君子則見幾而舍之不從若往則可吝而困窮¶
　(一作/窮困)也(並易/傳)¶
　横渠先生曰處非其地故曰入于林中虞防禁也二¶
　以乗剛有寇故五若可親五屯其膏故不若舍之(易/說)¶
　　藍田吕氏曰二四皆有正應三居其間逺則无應¶
<pb:KR1a0139_WYG_009-31b>¶
　　近不同志而倀倀然欲進有所求即鹿无虞者也¶
　　惟入于林中終无獲也父母之心人皆有之不待¶
　　媒妁之言而行者父母國人皆賤之惟君子見㡬¶
　　而作不往以取吝也¶
　　龜山楊氏曰六三居動之極而不中正非居正者¶
　　也待時而動動而不括故其出有獲當屯難草昧¶
　　之時動不以正而上无應以之濟屯是從禽而已¶
　　即鹿无虞惟入于林中者也古者无事歲三田非¶
<pb:KR1a0139_WYG_009-32a>¶
　　以為㳺豫也必有山澤之虞以萊其野葢萊其野¶
　　而後禽可即田而无虞是從禽而已林中非即鹿¶
　　之所君子見幾不如舎之往斯吝窮矣(易/說)¶
　　兼山郭氏曰六三在屯之時居動之極貪於有獲¶
　　肆欲從禽昧道而行以臨險阻始求有得往益屯¶
　　也不知所謂得人者昌失人者亾故也六三互體¶
　　有艮庶幾有知止之心故曰君子幾不如舍也即¶
　　鹿无虞以從禽也何必黔喙之謂乎其卦則屯其¶
<pb:KR1a0139_WYG_009-32b>¶
　　體則震其互體則止動而求獲不知其向是以不¶
　　如止也虞翻變文為麓或謂于義為贅且鹿之已¶
　　即何必虞乎謂為贅辭則鉅鹿沙鹿皆當同義故¶
　　知從禽非專鹿也(易/說)¶
　　白雲郭氏曰虞翻王肅以鹿為麓先人曰如鉅鹿¶
　　沙鹿之鹿故知從禽非專鹿也雍曰孟子言從禽¶
　　獸而无厭書言外作禽荒則從禽禽荒皆謂田獵¶
　　則此不止於鹿明矣六三以隂柔之才非中正之¶
<pb:KR1a0139_WYG_009-33a>¶
　　位居動之極貪于有獲非處險之道也曽不自度¶
　　可動之利雖即鹿也不過入于林中而已豈能有¶
　　濟哉唯君子知幾不如舍之為得矣往則遇險而¶
　　其道窮矣(易/說)¶
　　漢上朱氏曰六三柔不當位不安于屯妄動以求¶
　　五五君位艮為黔喙震為决躁鹿也言有求于君¶
　　也若上六變而應三艮變巽離有結繩為網罟之¶
　　象艮為手虞人指蹤而設網罟者也上六在君之¶
<pb:KR1a0139_WYG_009-33b>¶
　　側而不應譬之即鹿无虞人以導其前豈惟不得¶
　　鹿乎往而徒反退之三陷于林莽中矣艮為山震¶
　　為木林也三四為中林中也六三有從禽之欲不¶
　　知事有不可貪求妄動是以陷于林中而不恤故¶
　　曰即鹿无虞以從禽也君子初九也知不可往往¶
　　无所獲且有後患故見幾而舎之舎止也艮也君¶
　　子安于屯不若六三徒往而窮自取疵吝(易/傳)¶
　　五峰胡氏曰炎漢再建之初隗囂起于隴西以庸¶
<pb:KR1a0139_WYG_009-34a>¶
　　才居民上有偏霸之意是鹿也夫立國以得賢為¶
　　本若馬援申屠剛杜林鄭興諸賢皆莫之與而去¶
　　之是无虞也惟陷身于不義以及亂亾耳囂終不¶
　　悟舉兵背叛不知㡬而往困于西域餓而死吝窮¶
　　甚也竇融則不然矣其保河西也豈无專據方面¶
　　之志哉然聞光武勃起中原土地最廣甲兵最强¶
　　號令最明遂舍五郡之權一心漢室終保福禄亦¶
　　可謂君子矣(易外/傳)¶
<pb:KR1a0139_WYG_009-34b>¶
　　新安朱氏曰隂柔居下不中不正上无正應妄行¶
　　取困為逐鹿无虞陷入林中之象君子見㡬不如¶
　　舎去若往逐而不舍必致羞吝戒占者宜如是也¶
　　(本/義)○問六三即鹿无虞先生曰虞只是虞人六三¶
　　隂柔在下而居陽位隂不安于隂則貪求陽欲乗¶
　　隂即妄行故不中不正又上无正應妄行取困所¶
　　以為即鹿无虞陷入林中之象○沙隨盛稱唐人¶
　　郭京易好近寄得來說鹿當作麓象辭當作即麓¶
<pb:KR1a0139_WYG_009-35a>¶
　　无虞何以從禽也問郭據何書先生曰渠云曽得¶
　　王輔嗣親手與韓康伯注底易本鹿作麓以從禽¶
　　上有何字然難考據恐是亂說○吉凶悔吝過則¶
　　悔既悔必吝吝又復吉如動而生陽動極復靜靜¶
　　而生隂靜極復動悔屬陽吝屬隂悔是逞快做出¶
　　事來了有錯失處這便生悔所以屬陽吝則是那¶
　　隈隈衰衰不分明底所以屬隂亦猶驕是氣盈吝¶
　　是氣慊剛過當為悔柔過當為吝(並語/録)¶
<pb:KR1a0139_WYG_009-35b>¶
　　東萊吕氏曰六三即鹿无虞惟入于林中君子幾¶
　　不如舍往吝三以隂柔而所居不正故貪求妄動¶
　　急于求鹿不待虞人之指導猖狂妄行陷于林莽¶
　　此輕動之咎也惟君子心无利欲故能獨見其㡬¶
　　預知不可得鹿而遽舍之止于未動之先豈待既¶
　　往有吝然後悔乎(紀/聞)¶
六四乗馬班如求婚媾往吉无不利象曰求而往明也¶
　伊川先生曰六四以柔順居近君之位得于上者也¶
<pb:KR1a0139_WYG_009-36a>¶
　而其才不足以濟屯故進而復止乗馬班如也已既¶
　不足以濟時之屯若能求賢以自輔則可濟矣初陽¶
　剛(一作/剛陽)之賢乃是正應己之婚媾也若求此陽剛(一/作)¶
　(剛/陽)之婚媾往與共輔陽(一无/陽字)剛中正之君濟時之屯¶
　則吉而无所不利也居公卿之位已之才雖不足以濟¶
　時之屯若能求在下之賢親而用之何所不濟哉○¶
　知己不足求賢自輔而後往可謂明矣居得致之地¶
　(一作/位)已不能而遂已至暗者也(並易/傳)¶
<pb:KR1a0139_WYG_009-36b>¶
　横渠先生曰六四待求而往(易/說)¶
　　龜山楊氏曰六四靜而正居險而不妄動者也故¶
　　曰乗馬班如班如者有待而行也夫初以陽下隂¶
　　求婚媾者也而四應之求而往者也屯難之時智¶
　　者以其謀勇者以其力競時赴功者皆是也而四¶
　　獨居險而不為難待求而後往非擇義之明疇克¶
　　爾故往吉无不利而孔子曰求而往明也若諸葛¶
　　孔明之於先主其幾是乎(易/說)¶
<pb:KR1a0139_WYG_009-37a>¶
　　兼山郭氏曰六四屯雖可以有為之時又惡不由¶
　　其道故志士不忘在溝壑勇士不忘喪其元取非¶
　　其招不往也如不待招而往何哉(易/說)¶
　　白雲郭氏曰居屯之世有濟難之志而无濟難之¶
　　才者六四也无其才則必資剛明之才與共濟難¶
　　此所以班如有待于初九也初九正應以陽下隂¶
　　得婚媾之義彼求而我往是以吉无不利也六二¶
　　不與初九而待正應是之謂貞貞則正道存焉六¶
<pb:KR1a0139_WYG_009-37b>¶
　　四不近比九五下待初九求而後往是之謂明明¶
　　則事業興焉此伊尹伯夷之所以辨也(易/說)¶
　　漢上朱氏曰六四柔而正上承九五坎為美脊之¶
　　馬艮為手乗馬也四自應初五自應二其情異乗¶
　　馬而班别者也故曰乗馬班如六四雖正有濟屯¶
　　之志五不求而往豈能行其志哉五求四男下女¶
　　隂陽相合斯可往矣往之上得位故吉无不利艮¶
　　為手求也坎為月震東方明之時也九五有明徳¶
<pb:KR1a0139_WYG_009-38a>¶
　　故求而往吉无不利否則志不應有凶易言出入¶
　　往來何也曰出入以度内外也卦有内外自内之¶
　　外曰出自外之内曰入出者往也入者來也往者¶
　　屈也來者伸也出入往來屈伸相感而无窮天道¶
　　東面望之來也西面望之往也故晉之出為明夷¶
　　之入蹇之往為解之來(易/傳)¶
　　五峰胡氏曰桓公自莒入齊鮑叔實輔之既而不¶
　　執其政乗馬班如也管仲者已之交逰有賢才而¶
<pb:KR1a0139_WYG_009-38b>¶
　　勝己則求之于魯脫之于俘薦之于公讓之以政¶
　　求婚媾往者也於是桓公九合諸侯一匡天下而¶
　　管鮑為齊臣至于今稱焉可謂吉无不利矣非明¶
　　者其能知己之短而肯進人之長乎(易外/傳)¶
　　東萊吕氏曰四居近君之位得君之眷可以有為¶
　　然其才隂柔不足以濟屯故將進復止如乗馬之¶
　　班如若能自知不足下親䁥于初與之同向前共¶
　　濟天下之事則吉无不利夫子釋之曰求而往明¶
<pb:KR1a0139_WYG_009-39a>¶
　　也明之一字最宜詳玩葢得時得位肯自伏弱求¶
　　賢自助非明者能之乎(紀/聞)¶
九五屯其膏小貞吉大貞凶象曰屯其膏施未光也¶
　伊川先生曰五居尊得位而當屯時若有剛明之賢¶
　為之輔則能濟屯矣以其无臣也故屯其膏人君之¶
　尊雖屯難之世於其名位非有損也唯其施為有所¶
　不行徳澤有所不下是屯其膏人君之屯也既膏澤¶
　有所不下是威權有所不在已也威權去已而欲驟¶
<pb:KR1a0139_WYG_009-39b>¶
　正之求凶之道魯昭公髙貴鄉公之事是也故小貞¶
　則吉也小貞則漸正之也若盤庚周宣脩徳用賢復¶
　先王之政諸侯復朝謂以道馴致為之不暴也又非¶
　恬然不為若唐之僖昭也不為則常屯以至于亾矣¶
　○膏澤不下及是其徳施未能光大也人君之屯也¶
　(並易/傳)¶
　　龜山楊氏曰屯難之世履尊位而陷乎險中乗隂¶
　　而无輔欲有為而力不足者也此人君之屯也人¶
<pb:KR1a0139_WYG_009-40a>¶
　　君之屯於其名位非有加損也膏澤不下於民力¶
　　不足以有為而已若唐之文宗是也故曰屯其膏¶
　　言澤不下流也以其欲有為而力不足故戒之曰¶
　　小貞吉大貞凶小貞若武宗用李徳裕之謀先取¶
　　澤潞河北諸鎮置而不問是也故唐之威令幾于¶
　　復振大貞若魯昭公髙貴鄉公是也(易/說)○易曰屯¶
　　其膏小貞吉大貞凶方屯難之時膏澤不敷權移¶
　　于下政非己出人君之屯也權移于下而欲驟正¶
<pb:KR1a0139_WYG_009-40b>¶
　　之取凶之道也故大貞凶小貞漸而正之也孔子¶
　　欲救旅泰山者姑小貞之而已其後昭公卒至敗¶
　　亡失此故也(語/解)¶
　　兼山郭氏曰九五尊位大中慶賞之可行而時則¶
　　屯也彼剛中之質見揜於二隂膏澤不得下於民¶
　　之象也坎雖潤下特私其應而已故小貞則吉也¶
　　貞者事之幹也方屯之未寧而下有分民之臣上¶
　　无蓼蕭之澤以及四海故大貞則凶也或以况魏¶
<pb:KR1a0139_WYG_009-41a>¶
　　晉之初葢大器已移夫何屯膏之有(易/說)¶
　　白雲郭氏曰伊川先生曰人君之尊雖屯難之世¶
　　於其名位非有損也唯其施為有所不行徳澤有¶
　　所不下是屯其膏人君之屯也既膏澤有所不下¶
　　是威權不在已也威權去已而欲驟正之求凶之¶
　　道魯昭公髙貴鄉公之事是也故小貞則吉也小¶
　　貞則漸正之也若盤庚周宣修徳用賢復先王之¶
　　政諸侯復朝以道馴致為之不暴也又非恬然不¶
<pb:KR1a0139_WYG_009-41b>¶
　　為若唐之僖昭也不為則常屯以至于亾矣雍曰¶
　　九五位非不尊也處非不正也徳非不中也見揜¶
　　於二隂而有屯膏之象者葢五方自屯於險中豈¶
　　能膏澤下於民哉然女子小人皆隂之類也能揜¶
　　君之徳者也能屯君之澤者也人君惑而好之乃¶
　　所以自致其屯也(易/說)¶
　　漢上朱氏曰坤為民兊為澤五之二成兊有膏澤¶
　　下於民之象膏澤下則五之所施光矣坎為月有¶
<pb:KR1a0139_WYG_009-42a>¶
　　光之象故也屯之時九五得尊位六三不正處内¶
　　卦之極震體而有坤權臣挾震主之威有其民者¶
　　也六三壅之九五之膏澤不下故曰屯其膏言人¶
　　君之屯也九五中正守位六二六四上六自正隂¶
　　為小故小貞吉五動而正三以君討臣則三復乗¶
　　五葢膏澤不下五之施未光民不知主禍將不測¶
　　矣故大貞凶(易/傳)¶
　　五峰胡氏曰魯昭公當三桓强盛禄去公室之時¶
<pb:KR1a0139_WYG_009-42b>¶
　　以人則皆季氏之人以政則皆季氏之政君位雖¶
　　存而威權已去不足以有為欲恩澤下流難矣屯¶
　　其膏也膏凝結而不流者也然則宜奈何自小而¶
　　以漸正之使恩澤浸潤加于百姓仁心仁聞著于¶
　　天下則有吉如唐武宗憲宗是也魯昭不知出此¶
　　舉兵攻之欲奪數世之權于一旦恩澤未孚民莫¶
　　之與以致失國出奔客死它所凶矣(易外/傳)¶
　　新安朱氏曰九五雖以陽剛中正居尊位然當屯¶
<pb:KR1a0139_WYG_009-43a>¶
　　之時陷于險中雖有六二正應而隂柔才弱不足¶
　　以濟初九得民于下衆皆歸之九五坎體有膏潤¶
　　而不得施為屯其膏之象占者以處小事則守正¶
　　猶可獲吉以處大事則雖正而不免于凶(本/義)○因¶
　　說東漢誅宦官事(云云/)如唐昭宗文宗直是要除¶
　　許多宦官那時若有人似尚可為那時只宣宗便¶
　　度得事勢不能誅便一向不問它也是老練了如¶
　　此伊川易解也失契勘說屯其膏又非恬然不為¶
<pb:KR1a0139_WYG_009-43b>¶
　　若唐之僖昭這兩人全不同一人是要做事一人¶
　　是不要做¶
　　廣漢張氏曰望之更生輔元帝初政以元帝天資¶
　　之弱而外有史髙緫朝廷之事内有恭顯制樞機¶
　　之權二子左右其間可謂孤弱之勢危疑之時矣¶
　　所以處之之道要當艱深其慮正固其守誠意懇¶
　　惻以廣上心人才兼收以强國勢謹其為勿使有¶
　　差宻其機勿使或露積之以久上心開明人才衆¶
<pb:KR1a0139_WYG_009-44a>¶
　　多羣心歸而理勢順庶幾有可為者此在易屯膏¶
　　小貞之義也而二子處之葢甚踈矣其綢繆經理¶
　　未嘗有一日之功也(南軒集/史論)¶
　　東萊吕氏曰九五與六二是正應既是有應而九¶
　　五之爻却言屯其膏其辭反不美何也葢易變易¶
　　也初无定體五雖有二之應然二是隂柔之質豈¶
　　能濟屯難譬如人君得剛明之臣相助乃有益苟¶
　　不得剛明之人雖有柔弱者千百輩相助何益于¶
<pb:KR1a0139_WYG_009-44b>¶
　　事此所以屯其膏也又不可拘於有應(易/說)¶
上六乗馬班如泣血漣如象曰泣血漣如何可長也¶
　伊川先生曰六以隂柔居屯之終在險之極而无應¶
　援居則不安動无所之乗馬欲往復班如不進窮厄¶
　之甚至于泣血漣如屯之極也若陽剛而有助則屯¶
　既極可濟矣○屯難窮極莫知所為故至泣血顛沛¶
　如此其能長久乎夫卦者事也爻者事之時也分三¶
　而又兩之足以包括衆理引而伸之觸類而長之天¶
<pb:KR1a0139_WYG_009-45a>¶
　下之能事畢矣(並易/傳)¶
　　龜山楊氏曰險難之極以隂柔居之乗剛而无輔¶
　　无有為之資也乗馬班如泣血漣如而已班如不¶
　　能有行也漣如傷之至也若唐之昭宣是已其危¶
　　亡立至又何可長者然則時終不可為歟曰有剛¶
　　健之才尊徳樂道擇賢而用之何不可之有(易/說)¶
　　兼山郭氏曰上六易窮則變變則通通則久處屯¶
　　之極不能變屯以求通雖曰加憂何可濟也是猶¶
<pb:KR1a0139_WYG_009-45b>¶
　　寢積薪之上自謂曰安其能久乎二與四為不及¶
　　上為過過而不知變是以及此(易/說)¶
　　和靖尹氏曰否以上九陽剛故能傾否此以上六¶
　　柔不足以濟屯而皆曰何可長也意不同而言各¶
　　有當也此言不能濟屯何可長也否言傾否言否¶
　　不可久也(答楊子/安書)¶
　　白雲郭氏曰康屯之道莫大於建侯不寧非優柔¶
　　不斷之所能濟也上六處屯之極乗馬班如同二¶
<pb:KR1a0139_WYG_009-46a>¶
　　四之道可謂優柔不知變者矣故進退猶豫終以¶
　　自傷非可久之道也二之班如待正應也四之班¶
　　如待求而往也上六班如獨无所待進退不决而¶
　　自傷耳屯為柔弱待濟之時故乗馬班如皆欲待¶
　　而有所之也(易/說)¶
　　漢上朱氏曰上六屯之極也五坎為美脊之馬動¶
　　而乗之上應三五自應二雖欲用五濟屯其情異¶
　　矣乗馬而班别也上動成巽巽為號上反三成離¶
<pb:KR1a0139_WYG_009-46b>¶
　　離為目坎為血泣血也上不得乎君以濟屯難極¶
　　矣无如之何是以泣盡繼之以血漣而不已上之¶
　　三連兩離爻故曰漣如然屯極矣極則必變何可¶
　　長也巽為長(易/傳)¶
　　五峰胡氏曰漢獻帝皇泰主(易外/傳)¶
　　新安朱氏曰隂柔无應處屯之終進无所之憂懼¶
　　而已故其象如此(本/義)¶
　　東萊吕氏曰屯極則當通如亂極則當治上居屯¶
<pb:KR1a0139_WYG_009-47a>¶
　　之極正是一機㑹然六以隂柔居之雖為有為而¶
　　才不足坐失機㑹故乗馬班如泣血漣如也象所¶
　　以言何可長也者葢謂屯極之時若不變而為治¶
　　即入於亂亡只有兩件更不容停待正如傷寒病¶
　　極之時若不得一服藥只當時无事若醫者庸懦¶
　　狐疑不决則必至於死葢此病不可停待也(紀/聞)¶
　¶
　¶
<pb:KR1a0139_WYG_009-47b>¶
　¶
　¶
　¶
　¶
　¶
　¶
　¶
　合訂刪補大易集義粹言卷七¶

